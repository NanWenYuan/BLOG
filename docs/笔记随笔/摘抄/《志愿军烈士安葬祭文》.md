# 《志愿军烈士安葬祭文》

    维辛丑年丙申月甲寅日，中华军民谨致祭于志愿军烈士灵前：  
    
    夫闻守在四夷，先贤之训。去故鼎新，于初有衅。壮士怀德，寄身锋刃。魄毅鬼雄，金石为震。  
    
    忆昔遥涉大川，开国用命。勍敌若云，深雪没胫。长津苦寒，上甘危岭。仁师何惧，奇勋卓炳。  
    
    卫乾元之来复，向兵革之方坚。既登车而不顾，唯取义而忘旋。扫积威于四世，振民志于百年。痛灵路之超远，留异域以长眠。  
    
    日居月诸，野旷天清。骨肉望绝，国人思盈。唯离恨以不息，孰山海之可平？

    岂忠魂之入梦，洵来者之寓情。扶辁车以偕返，眺归桅以相迎。安故境于桑梓，依同袍之坟茔。  
    
    魂兮归来，布奠倾觞。适民之愿，观国之光。我民则富，我国则强。明明赫赫，立于东方。济济多士，作孚万邦。英灵所视，既乐且康。英灵所葆，福祚绵长。

    魂兮归来，以反故乡。魂兮归来，维莫永伤！
